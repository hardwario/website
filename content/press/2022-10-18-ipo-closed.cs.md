---
title: Společnost HARDWARIO úspěšně ukončila své IPO na trhu START pražské burzy, získaný kapitál investuje do své globální expanze
meta_title: Společnost HARDWARIO úspěšně ukončila své IPO na trhu START pražské burzy, získaný kapitál investuje do své globální expanze
meta_description: Veřejná nabídka akcií (IPO) liberecké společnosti HARDWARIO na trhu START pražské burzy cenných papírů skončila úspěšným upsáním 100 % nabízených akcií. Nový kapitál v hodnotě přesahující 48 mil. Kč společnost investuje zejména do budování celosvětové sítě partnerů.
draft: false
date: 2022-10-18
description: Veřejná nabídka akcií (IPO) liberecké společnosti HARDWARIO na trhu START pražské burzy cenných papírů skončila úspěšným upsáním 100 % nabízených akcií. Nový kapitál v hodnotě přesahující 48 mil. Kč společnost investuje zejména do budování celosvětové sítě partnerů.
docx: https://docs.google.com/document/d/1svUaiIF-2irxeoEbcOAIa_3gCBClJYet/edit?usp=sharing&ouid=100979526148034723712&rtpof=true&sd=true
pdf: https://drive.google.com/file/d/1FNLX33vr9I7fB8cCiZMtYnvjE9ZtapG7/view?usp=sharing
image_preview: https://res.cloudinary.com/lukasfabik/image/upload/v1659092017/press/AlanFabik_PavelHubner-1.jpg
image_main: https://res.cloudinary.com/lukasfabik/image/upload/v1581950249/blog/wide_placeholder.jpg
image_meta: https://res.cloudinary.com/lukasfabik/image/upload/v1666093014/press/2022-10-18-ipo-closed.png
author: lukas_fabik
---

**Veřejná nabídka akcií (IPO) liberecké společnosti HARDWARIO na trhu START pražské burzy cenných papírů skončila úspěšným upsáním 100 % nabízených akcií. Nový kapitál v hodnotě přesahující 48 mil. Kč společnost investuje zejména do budování celosvětové sítě partnerů nabízejících její ucelenou nabídku produktů průmyslového internetu věcí. Celý proces přípravy a realizace IPO si pochvaluje i díky získané publicitě, která již teď přinesla celou řadu nových obchodních příležitostí.**

*„Jsem neskutečně vděčný všem novým akcionářům, že důvěřují našim vizím a podpořili inovativní českou firmu, která se již dnes úspěšně prosazuje v zahraničí. Jsme titulem budoucnosti, který není pouhým příslibem, ale opírá se o celou sérii již realizovaných projektů postavených na vlastních výrobcích a službách. Nově je portfoliu našich perspektivních zakázek rozvíjející se spolupráce s významnou americkou energetickou společností, pro kterou řešíme IoT monitoring rozsáhlé infrastruktury. Sázíme také na společné produkty s partnerem eMan, se kterým se zaměřujeme právě na energetiku. Se společností Adastra budeme digitalizovat oblast maloobchodu a naše řešení budou využívat celosvětově působící retailoví zákazníci. Podporujeme nemálo nadějných startupů a například o českém STATOTESTu budeme slýchat stále častěji. Těší nás rovněž spolupráce s univerzitami, zejména s UBC Canada, se kterou pracujeme na systému monitoringu rizik lesních požárů. Nemohu se dočkat, až budu našim akcionářům představovat konkrétní projekty, které by bez jejich podpory nevznikly. Naše akcie jsou totiž akcie s příběhem, a ty se vyplatí držet dlouhodobě,“* uvádí CEO a spoluzakladatel společnosti HARDWARIO Alan Fabik.

V rámci IPO se upsalo všech 2.870.000 kusů nabízených akcií, a to za cenu 17 Kč za akcii. S akciemi bude možné obchodovat od 24. října na trhu START pražské burzy. Mezi novými akcionáři je mnoho drobných investorů, několik významných fondů a také Národní rozvojová investiční, a.s. Získané prostředky využije HARDWARIO k posílení obchodu a marketingu v rámci budování globální distribuční sítě, ale rovněž pro navýšení skladových zásob a další vývoj vlastních inovativních produktů.

*"Celé období přípravy IPO a přijímání objednávek akcií bylo nesmírně náročné. V rámci přípravného procesu jsme samozřejmě i nadále rozvíjeli naše produkty a realizovali prodeje. Zvýšená propagace okolo vstupu na burzu nám navíc přivedla spoustu nových zákazníků. Z tohoto nárůstu obchodních příležitostí máme obrovskou radost, srovnatelnou s úspěšným úpisem. A k tomu všemu k nám přicházejí zájemci o práci pro HARDWARIO - jak talentovaní vývojáři, tak zkušení obchodníci. Proto můžu naše IPO hodnotit jako jedno z nejlepších rozhodnutí v rámci existence firmy,"* doplňuje Pavel Hübner, CTO a spoluzakladatel společnosti.

Obchodní příležitosti pro své výrobky a služby nachází HARDWARIO v mnoha průmyslových oborech – ve výrobě, retailu, správě budov, zemědělství, lesnictví nebo zdravotnictví. Mezi koncové uživatele produktů HARDWARIO patří již dnes celá řada významných firem, jako například ŠKODA AUTO, ASAHI, ArcelorMittal, Siemens nebo Coca-Cola. Mezi technologické partnery pak patří operátoři mobilních sítí a společnost Microsoft. Společnost má pobočky ve Velké Británii, Polsku a USA. Plánuje také otevřít pobočku v Austrálii, která obslouží stávající i nové partnery v oblasti Pacifiku a jihovýchodní Asie.


### O HARDWARIO 

HARDWARIO je česká technologická společnost, která se zaměřuje na oblast internetu věcí. Svým partnerům dodává vše potřebné pro úspěšné IoT projekty – konfigurovatelná zařízení, konektivitu, cloudové služby a otevřené vývojové nástroje pro vývoj vlastních aplikací. Hlavními vlastníky jsou spoluzakladatelé Alan Fabik a Pavel Hübner.

Díky funkčnímu obchodnímu modelu, propracovanému systému rozvíjení partnerské sítě, dostatečným skladovým zásobám, nově navázaným obchodním i strategickým spolupracím a překlápěním pilotů do produkční fáze, je její ambicí navýšit obrat o desítky procent a navázat tak na progresivní růst širokého segmentu průmyslového internetu věcí.


### Kontakty

- Alan Fabik (CEO) – e-mail: alan.fabik@hardwario.com / tel: +420 725 190 630
- Tomáš Morava (CFO) – e-mail: tomas.morava@hardwario.com / tel: +420 737 250 187